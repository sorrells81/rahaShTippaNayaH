---
date_end: '2021-01-04'
cast:
- श्रुतिः
- विश्वासः
date: '2021-01-09'
रसः_भावः:
- दुःखम्
- कोपः
rasyataa: 5
title: श्रुत्या हठेन कार्यालयगतिः
topics:
- असन्तोषः
- कुबुद्धिः
- कुभावनाः
---

## सन्दर्भः
### रोगप्रसारः
वूहान्-तः साक्रामिको रोगो भयानकः विश्वम् आक्रामत २०२० तमे वर्षे, भारते ऽपि। कैश्चिद् रोगवारकौषधय आविष्कृताः। किञ्च क्वचिद् अधिकसङ्क्रमण-शील-रोगभेदः प्रासरत्। IIT-M, IISc इत्यादिषु कार्यकेन्द्रेषु रोगप्रसारो ऽधिक एवासीत्। NCBS इत्यत्र तु (यत्र श्रुतिः कार्यं करोति स्म) दक्षव्यवस्थापरिकल्पनेन रोगप्रसारो न जातः। एतद् अभिलक्ष्य गते वर्षे बहवः कार्यालयाः पिहिताः। तत्र यथाशक्ति गृहाद् एव कार्यम् अस्त्व् इत्य् आदेशो ऽवर्तत २०२० तमे वर्षे। केचित् परिचितोऽपि रोगग्रस्ताः (परिवेशिह्यौ केचित्, सम्बन्धिषु गोदा)। 

### कार्यालय-गमने समयः
सत्येवं, विश्वासेन कार्यालयगमनं निषिद्धम् - यद्यपि हस्ताक्षरलेखन-वस्तुग्रहणाद्यर्थं गमनम् अनुमतम्। तथापि श्रुत्याः काले काले तत एव कार्यं चिकीर्षावर्तत। श्रुत्याश् च ४ छात्रा आसन् - काव्या श्रेयाः निखिलः सात्त्विकश् चेति। कार्यं चान्तर्जालेन साध्यम् एवासीत्। तथाप्य् असकृन् मेलनीयम् इत्य् उक्तौ विश्वासेन स्पष्टम् उक्तम् आसीत् - "प्रकोष्ठेषु नैव मेलनीयम्। तत्र कार्यालयोद्याने वा ऽत्रोद्याने मिलसि चेन् नास्ति हानिः"।

2021-01-05 तः 2021-01-09 यावत् NCBS इत्यत्र किञ्चन दीर्घम् मेलनम् अवर्तत। तत्र poster-session इति भागस्य व्यवस्थापनं श्रुत्या कृतम्। सर्वाण्य् अपि भाषणान्य् अन्तर्जालेन प्रसारितानि गम्यानि चासन्।

### श्रुति-मातृमेलनयोजना
विश्वासेन ततः पूर्वं बहून्य् उत्सवामन्त्रणानि तिरस्कृतानि तिरस्क्रियमानानि चासन् - यथा प्रकृत्यास् सीमन्तोन्नयनतुल्य उत्सवः, चम्पकमालामातुर् मृत्यूत्तरश्राद्धम्, मुकुन्दस्य गृहप्रवेशः, हरीशस्य षष्ट्यब्दपूर्तिः, विश्वासमातामहश्राद्धम्। श्रुतिस् सर्वम् एतद् अजानत्। मकरसङ्क्रमणकाले कदाचित् सा स्वमातुराग्रहम् अनु स्वमातामह्या जन्मदिनोत्सवार्थं मातृगृहं गन्तुम् ऐच्छत् - "तथा गम्यमाने सति तत्रैव रोगलक्षणाभावम् उररीकर्तुं तत्रैव जनान्तरमेलनात् परं स्थेयम्" इति विश्वास आदिशत् - श्रुतिश् चाङ्ग्य् अकरोत्।

## श्रुतिगमनम् प्रथमदिने
श्रुतिस् सोमदिने कार्यालयम् अगच्छत्। विश्वासस् सायङ्काले कुतो गतम् इति पृष्टम्। श्रुतिर् अवदत् - "तत्र बहु व्यवस्थापनीयम्। तत्रैव भवामि चेत् सरलम्। न केनचित् सह साक्षाद् भाषे। किन्तु स्थिर-दूरवाणीप्रयोगः सरलः, न तावज् जङ्गमदूरवाणीप्रयोगः।" इत्यवदत्। विश्वासेनाक्षेपे प्रारब्धे सोदतरत् - "तव वार्तां न श्रुणोमि"। विश्वासः कुपितो निरगच्छत्। होमे वैश्वदेवारम्भे स्थालीदान ईषद्-विलम्बे कृते, स्वयम् एव स्थालीं गृहीत्वा होमम् अपूरयत्, रक्षां च नाददात्। न च भाषितुम् उदसहत। श्रुतिर् अपि मौनं स्थाल्यादिकम् अन्ते सङ्गृह्य बलिं निरनयत्।

पश्चाद् आगत्यावदत् - "प्रायेण च्छात्रा महासंशोधनालये नानाभागेषु वर्तिष्यन्ते। समीपं नागच्छन्ति। उच्चैर् एव वदामि।" विश्वासस् तु प्रागुक्तात् - "शौचालयं तु गच्छसि"। तदुत्तरे श्रुतिः - शौचालयं युगपत् कोऽपि न यातीति कञ्चिद् व्याजम् अवदत्। विश्वासो ऽतृप्तो न प्रत्य् अस्पन्दत।

रात्रौ निद्रासमये श्रुतिर् यथासकृत्करोति स्म, तथालिङ्ग्य शेतुम् आगच्छत्। विश्वासस् तूच्चैर् "दूरे भवे"ति दूरम् प्रैषयत्। ईषद्रोदनशब्दे श्रुते - स्वदोषम् अवगन्तुम् इच्छसि चेत् पृच्छेत्य् अवदत्। स्वयम् एव दोषम् ऊहितुं यदा नाशक्नोत्, तदा विश्वासः स्पष्ट्य् अकरोत् - "दोषोऽयं यन् निषिद्धे ऽपि कार्यालयं यासि"। श्रुतिस् तु कोपेन "गच्छाम्येवे"त्यवदत्। "मम प्राणान् अपाये स्थापयितुं तव कोऽधिकारः? तावज् जिगमिषसि चेत् स्वयं तत्र वस - अवश्यं कुलपतिस् तुभ्यं वसतिं दद्यात्"। ततो ऽनिद्रताम्।

## अग्रिमदिनेषु व्यवहारः, सम्भाषणं च
अग्रिमदिनेषु श्रुतिः स्वकार्ये व्यस्ता व्याग्रा चासीत्। ससन्तोषमुखं विश्वासक्रोधम् उपेक्ष्य कार्यालयं गच्छति स्म। विश्वासो ऽवदत् - "पृच्छ कुलपतिं - तत्रैव वसतिं दद्यात्"। श्रुतिर् असह्यमुखं प्रदर्श्य - "न हि त्वया सह भाषितुम् इच्छामीदानीम्" इत्य् अवदद् विश्वासक्रोधं वर्धयन्ती।

तद्दिने होमसमयात् पूर्वम् प्रत्यागत्य स्वप्रकोष्ठाद् भाषणानि शृणोति स्म श्रुतिः। वैश्वदेवहविर् नयन्तं विश्वासं दृष्ट्वावदत् - "अहम् आगन्तुं शक्नोमि …"। विश्वासो नोदतरत्। स्वयम् एव होमम् अकरोत्। एवम् अग्रिमेषु दिनेषु व्यवहारः - श्रुत्या विश्वास-व्यथोपेक्षया कार्यालम् प्रति गमनम्, विश्वासेन श्रुत्यास् सहाससम्भाषणयत्नानां चोपेक्षा। विश्वासस् तु श्रुत्याह्वानादिकम् उपेक्ष्य याति स्वनगरसञ्चारे स्म। 

### दुर्भाषीतम्
श्रुतिः विश्वासस्य  स्निग्धजल्पतिरस्कारपुरस्सर-यथावश्कभाषणनिश्चयम् तन्मुखाद् विज्ञाय, कार्यालयगमनावश्यकताम् प्रकाशयितुं कदाचिद् यत्नः कृतः। "दूरात् कार्यकरणं श्रमकरम्।" इत्य् अवदत् कदाचित्। 

तदुत्तरे विश्वासः - "अस्तु श्रमकरम्। वर्धतां च सम्भावना स्थिरपदान् निष्कासनस्य। तथापि न गन्तुम् उचितम्" इत्यवदत्।  
"यद् अधुना त्वयोक्तम् - मार्गे गताव् अधिकोऽपायस् तत्र स्थानाद् इति, तदेव तव भ्रान्तिम् प्रदर्शयितुम् अलम्" इति च।  
"मया यदृच्छया निर्बन्धास् स्थाप्यमाना इति वदसि? प्रत्युत त्वयैव दुष्टया मया सह हठेन वसन्त्या अत्पीडां जनयित्वा स्वेष्टं साध्यमानम्।त्यज तद् राक्षसं कर्म।" इति च।  
"त्वं किं मन्यस इत्य् अमुख्यम्। ममाङ्गीकारोऽस्ति वेति प्रधानम्। ममाङ्गीकारं विना मम प्राणान् अपाये स्थापयितुं तव कोऽधिकारः? अनैतिकम् इदम्, अधार्मिकं च।" इत्यवदत्। निदर्शनार्थम् - "विद्यागृहसमीपे निर्विषसर्पं यदा गृहीतुं नाङ्ग्यकरोः सर्पालये, किमहम् बलेन तवोपरि सर्पम् आरोपयम्? हिमपर्वतेषु भीतां त्वाम् अपि स्खलनफलके स्थापयित्वाऽनुदम्?" इत्य् अवदत्। निदर्शनाभ्यां विश्वासाक्षेपस्य चोत्तरदाने  "तावज् जिगमिषसि चेत् स्वयं तत्र वस - अवश्यं कुलपतिस् तुभ्यं वसतिं दद्यात्। पश्चाद् वूहान्-रोग-वारकौषधिं लब्ध्वा प्रत्यागच्छ" इत्यसूचयत्। "अथवेच्छसि चेत् स्वमातृगृहं गच्छ। समीपकाले भवननिर्माणात् परम् प्रत्यायाहि" इति च। श्रुतिस् तावत् - "न ततः कार्यालयं गन्तुं शक्यम्" इत्य् अवदत्।

 तस्मिन् सम्भाषणे ऽसकृत् सा "मां त्यज। अहं त्वां त्यजामी"त्य् अवदत्। विश्वासश् च - "त्यक्तम् एव - गच्छ! न कश् चन त्वां शृङ्खलया बद्ध्वात्र रक्षती"त्य् अवदत्। 

श्रुतिश् चिन्तयन्ती - "कदागमिष्यति स औषधिः?"। विश्वासोऽवदत् "न जानामि। किन्त्व् अवधेयं यद् औषधिं लब्ध्वा ऽपि प्रायेण बहूनि दिनानि प्रतीक्षणीयम् - oxford-औषध्यै २२ दिनानि"। तावता श्रुतिर् अवदत् - "तर्हि कार्यम् एव त्यक्तव्यम्।" विश्वासः - "त्यज - चिन्ता नास्ति"। श्रुतिः - "न - त्वाम् एव त्यजामि"। विश्वासः - "ओहो - अस्तु गच्छ। NCBS इति गृहं ददाति, रुचिरम् भोजनं ददाति, अस्वास्थ्ये चिकित्सालयं ददाति, मरसि चेत् स्मशानं नयती"त्य् अवदत्। ततः श्रुतिः खिन्ना निरगच्छत्। 

तद्रात्रौ ४वादने जागृतो विश्वासो ऽवदत् श्रुतिं वज्रयुध्महेतुना जागरिष्यमाणां ज्ञात्वा - "यदा मातृगृहं यास्यसि, अवधेहि यद् वज्रयुध्मस्य पुनर् मलमल्लकधारणं न प्रारभेत। सुप्रत्ययं शक्यं चेद् अत्र त्यक्त्वा याहि - तस्य शिक्षणं सम्यङ् न वर्तेत तत्र।" श्रुतिस् तर्जयित्वा - "प्रातर् अवदिष्यः, मम निद्रानाशनम् एवं नोचितम्" इत्य् अवदत्। विश्वासः - "दिनद्वयं यावत् किमपि कर्तुं न शक्यते - ऽत्रैव वस्तव्यम् इति सुप्रत्ययायोक्तं श्रुत्वा शीघ्रम् एव यास्यसीति मुख्यविचारा उक्ता" इति स्पष्ट्य् अकरोत् ।

## विश्वासभावाः
स्वगृहस्थ-जीवनस्यैतादृशीम् अवस्थाम् आलोक्य, श्रुत्याश् च नीचतां, "सद्दाम्पत्याभावे कथं नाम सम्भवेयुः करिष्यमाणानि चौल-गृहप्रवेशादि कर्माणी"ति च विचिन्त्य विश्वासः खिन्नः। श्रुतिस् तु सर्वम् उपेक्ष्य हसन्मुखी कार्यालयगामिन्य् एवासीत्। विश्वासेन तदीय-फल्गु-सम्भाषणप्रयासास् तिरस्क्रिमाणा एवावर्तन्त। पुत्राव् एव भाषते स्म। कथञ्चित् तयोर् एव सन्तोषं लब्धम् प्रायतत। श्रुतिर् अपि तथैवाकरोद् रात्रौ प्रत्यागत्य।

विश्वासो व्यथाप्लवे कार्यमग्नतायां कदाचित्, गीतगाने कदाचित्, स्वापे कदाचिन्, मन्त्रवचने कदाचित्, उन्नतचरित्राणां मनने कदाचित्, अवरपक्षे वध्वन्तरपरिणयकल्पने, अथवा "स्वपुत्रशरीरे ममानुवर्तने सति तद्दाम्पत्यजये वर्तत एव सम्भावने"ति कल्पनायां, "नात्र धर्मस्य पराजयः, श्रुतिसदृशानाम् अयोग्यानाम् नश्यत्सन्ततीनाम् एवाल्पकालीनः प्रभाव" इति च तात्कालिकसन्तोषं लभते स्म। अन्ततो गत्वा - "यादृश्य् अनुत्तमा नीचा वापि मद्भार्या, तदाधारेणैव यावच्छक्यं साधनीयम् - तत्रैव मम महिमा स्याद्" इति च "यथाशक्ति सन्तोषपूर्णो जयिष्णुर् धार्मिको दृश्येय - तादृशा हि दुष्टान् अपि धर्मम् प्रत्य् आक्रष्टुं शक्नुयुः, न भाषणकारा" इति च, "श्रुत्या यथाशक्त्य् अदुष्टपारिवारिककर्मसु सहकरणीयम्, यद्यपि सत्कार्यसूचने तत्तिरस्कारिण्यै न प्रसरेन् मनः" इति च निरचिनोत्। तथापि बहु अव्यथत। 

## समयः
शनेर् दिने …।